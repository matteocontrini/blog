---
title: "Due cose che riguardano tutti ma che vengono spiegate malissimo"
date: 2023-09-22T16:18:36+02:00
lastmod: 2023-09-22T16:18:36+02:00
slug: due-cose
summary: "Due cose complicate che riguardano tutti ma che la nostra società fa un pessimo o inesistente lavoro nel fare in modo che siano correttamente apprese."
showtoc: true
---

*Originariamente pubblicato nel mio [canale Telegram](https://t.me/notedimatteo/478).*

Due cose complicate che riguardano tutti ma che la nostra società fa un pessimo o inesistente lavoro nel fare in modo che siano correttamente apprese:

- **le forniture di energia elettrica e gas**: quando uno deve richiedere un nuovo allaccio di energia probabilmente "chiama l'Enel". D'altra parte, se cerchi su Google quasi tutti i risultati dicono di fare così. Ma non funziona così, ci si può rivolgere a (quasi) qualsiasi fornitore che poi inoltra la richiesta al distributore della propria zona. Enel è probabilmente tra le peggiori scelte che si possano fare, ma il mercato dell'energia è talmente contorto e indecifrabile che bisogna dedicare una quantità di tempo spropositata per capirci qualcosa. E comunque la comprensione resta parziale o subito superata dai fatti.

- **"pago con bancomat"**: è una cosa tutta italiana che un circuito di pagamento sia diventato sinonimo di pagamento con carta o contactless, anche quando il circuito non è PagoBancomat (se usate Google/Apple Pay non lo è mai). Anzi, bancomat è diventato sinonimo anche dell'ATM e della carta stessa, per cui non si capisce più niente. Per non parlare della distinzione tra carta prepagata, di debito e di credito, termini usati mediamente a caso.

La risposta standard in questi casi è "dovrebbero spiegarlo a scuola". Sì, ma no. Non possiamo aspettare mezzo secolo e soprattutto sono cose che cambiano con il tempo e che le persone dimenticano con il tempo.

È molto più semplice: se cerco su Google "allaccio corrente" il primo risultato non può essere "prontobolletta.it". Punto e basta, perché prontobolletta (e amici) non hanno alcun interesse nell'informare, la loro sopravvivenza è basata sull'omettere la realtà e ingannare gli utenti in base alle loro convenienze.

È secondo me responsabilità dello Stato fare in modo che i cittadini possano ricevere informazioni e consigli affidabili su questioni che riguardano letteralmente la totalità della popolazione. Il [portale dell'educazione finanziaria](https://www.quellocheconta.gov.it/it/) è un inizio (per l'ambito a cui si riferisce) ma è sconosciuto, incompleto e a volte anche impreciso.

E alla fine torniamo sempre a: [L'Italia dovrebbe copiare il portale GOV.UK](https://matteosonoio.it/it/italia-portale-govuk/).

<video autoplay muted loop playsinline style="width: 60%; margin-left: 0">
    <source src="https://media.tenor.com/30s3XzvZJsIAAAPo/mattarella-presidente-della-repubblica.mp4" type="video/mp4">
</video>
